---
title: 滴天髓
author: admin
type: post
date: 2021-01-20T11:44:08+00:00
url: /46.html
categories:
  - 玄学

---
通天论  
欲识三元万物宗，先观帝载与神功。

天有阴阳，故春木，夏火，秋金，冬水，季土。得时而显其神功，命中天地元之理，悉本于此，日干为天元，地支为地元，支中所为人元。  
坤元合德机缄通，五气偏全定吉凶。

地有刚柔，故五行布于东西南北，与天合德，而神其机缄，赋于人者，有偏全之不一，故吉凶定焉。  
戴天履地人为贵，顺则吉兮悖则凶。

凡物莫不得五行，而戴天履地，惟人得五行之全，故为贵，其有吉凶之不一者，以其得于五行之顺与逆也。  
欲与人间开聋瞆，顺悖之机须理会。

不知命者如聋瞆，知命者于顺悖之机而能理会之，庶可以开之耳。  
理承气行豆有常，进兮退兮宜抑扬。

翕辟往来皆气，而理行乎其间，行之始而进，进之极。则为退之机，如三月甲木是也，行之盛而退，退之极，则为进之机，如九月甲木是也，学者能抑扬其浅深，斯可以言命。  
配合干支仔细详，断人祸福与灾祥。

干支配合，细详其进退之机。  
五阳皆阳丙为最，五阴皆阴癸为至。

甲，丙，戊，庚，壬，为阳，独丙火禀阳之精，而为阳中之阳。  
乙，丁，己，辛，癸，为阴，独癸水禀阴之精，而为阴中之阴。  
五阳从气不从势，五阴从势无情义。

五阳得阳之气，即能成其阳刚，不畏财煞之势，五阴得阴之气，即能成其阴顺，故木盛则从木，火盛则从火，金盛则从金，水盛则从水，土盛则从土，于情义之所在，见其势衰则忘之，若从得其正，亦未必于无情义也。  
天干论  
甲木  
甲木参天，脱胎要火，春不容金，秋不容土，火炽乘龙，水荡骑虎，地润天和，植立千古。

甲为根干之木，纯阳之本，参天雄壮，火者，木之子也，旺木得火而愈敷荣，生于春，则助火而不能容金也，生于秋则助金而不能容土也，寅午戌丙丁多见而坐辰，能摄之，申子辰壬癸多见而坐寅，则能纳之，土气不干，水汽不消，则能长生矣。  
辰为水库，能制火滋木，而土能泄火，则甲之根润，故不怕火，甲禄于寅，寅属艮，土厚，故能纳水。  
乙木  
乙木虽柔，刲羊解牛，怀丁抱丙，跨鸡乘猴，虚湿之地，骑马亦忧，藤萝系甲，可春可秋。

乙为枝叶之木，柔如花卉，然坐丑未能制之，（丑未阴土，故乙能制。）如宰羊割牛，只要有一丙丁，则虽申酉之月，亦不畏怯，生于子月，（木叶凋零之时，水多益寒。）而又辛壬癸透者，则虽得午，　亦难发生，（乙虽生午，然午能泄乙，况一火不能敌众水也。）若甲与寅多见，譬之縢萝附乔木，春月秋月皆可。  
丙火  
丙火猛烈，欺霜侮雪，能煆庚金，逄辛反怯，土众成慈，水猖显节，虎马犬乡，甲来焚灭。

丙为焚烈之火，纯阳之性，故不畏秋而欺霜，不畏冬而侮雪，庚金虽顽，力能煆之，辛金虽柔，合而反弱，土其子也，见戊己多而慈惠之德，水其君也，遇壬癸旺而显忠节之风，至丙遂炎上之性，而寅午戌更露甲木，（身旺遇印）则燥而焚灭也。  
丁火  
丁火柔中，内性昭融，抱乙而考，合壬而忠，旺而不烈，衰而不穷，如有嫡母，可秋可冬。

丁为温暖之火，其性虽烈而属阴，则柔而得其中矣，外柔顺而内文明，岂不昭融乎，乙乃丁之母，畏辛而丁抱之，不若丙抱甲而反能焚甲也，不若己抱丁而反能晦丁也，其孝异乎人矣，壬为丁之君，壬所畏者戊，外则抚恤戊土，使土不来欺壬也，内则暗化木神，使戊不能抗壬也，其忠异乎人矣，生于夏合，其焰不至于烈，生于秋冬，得一甲木，虽衰不至于穷，故曰可秋可冬，皆柔道也。  
戊土  
戊土固重，既中且正，静翕动辟，万物司合，水旺物生，火燥囍润，若在坤艮，怕冲宜静。

戊为山冈之，土非城墙之谓，较己土特高厚刚燥，乃己土之发源地也，得乎中气，而且正，大春夏则气辟而生万物，秋冬则气翕而成万物，故为司命，其气属阳，喜润下恶燥，坐寅怕申，坐申怕寅，盖冲则根动，非地道之正也，故宜静。  
己土  
己土卑湿，中正蓄藏，不愁木盛，不畏水旺，火少火晦，金多金明，若要物昌，宜助宜帮。

己为田园之，土其性卑湿，乃戊土枝叶之地，亦主中正，蓄藏万物，柔土能生木，非木所能克，故不愁木盛，土深能纳水，非水所能荡，故不畏水旺，无根之火，不能生湿土，故火少而光晦，湿土能润金，故金多而金之光彩，反精莹可观，此其无为而有为之妙用，若欲充盛长旺乎万物，则宜帮助为佳。  
庚金  
庚金带煞，刚强为最，得水而清，得火而锐，土润则生，土干则脆，能胜甲兄，输于乙妹。

庚乃阳金，是太白之精，带煞而刚健，健而得水，则气流而清，刚而得火，则气纯而粹，有水之土，能全其生，有火之土，能使其脆，甲木虽强，力足伐之，乙木虽柔，合而输之。  
辛金  
辛金软弱，温润而清，畏土之叠，乐水之盈，能扶社稷，能救生灵，热则喜母，寒则喜丁。

辛乃阴金，非珠玉之谓，特温柔清润耳，戊土多则埋故之，壬水多则秀故乐之，辛为丙之臣也，抚恤壬水，使不克丙火，而匡扶社稷，辛为甲之君也，合化丙火，使不焚甲木，而救援生灵，生于九夏，而得己土，则能晦火而存之，生于隆冬，而得丁火，则能敌寒而养之，故辛金生于冬月，见丙则男命不贵，（丙辛合而化水）虽贵亦不忠，女命克夫，不克亦不和，若见丁则男女皆贵且顺。  
壬水  
壬水汪洋，能泄金气，刚中之德，周流不滞，通根透癸，冲天奔地，化则有情，从则相济。

壬乃癸水之源，有分有合，运行不息，为百川，亦为雨露，不可岐而二之，壬水能泄西方金气，其德刚中而又周流不滞，若遇申子辰，而又透癸，则其势不可遏也，合丁化木，又生丁火，可谓有情，能制丙火，不夺丁之爱，故为夫义而为君仁，生于九夏，则巳午未中土之气，得壬水薰蒸而成雨露，故虽从火土，未尝不相济也。  
癸水  
癸水至弱，达于天津，龙德而运，功化斯神，不畏火土，不论庚辛，合戊见火，火根乃真。

癸乃纯阴而至弱，然上达天津，凡柱中有甲乙寅卯，皆能运用水汽，生木制火，润土养金，如龙能运水，火土虽多不畏，至于庚辛，则不赖其生，亦不忌其多，惟合戊化火，必通火根，乃为真也。  
地支论  
阳支动且强，速达显灾祥。

子，寅，辰，午，申，戌，阳也，其性动，其势强，其发至速，其灾祥至显。  
阴支静且专，否泰每经年。

丑，卯，巳，未，酉，亥，阴也。其性静，其气专，其否泰之验，每经年而始见。  
生方怕动库宜开，败地逄冲子细裁。

寅申巳亥，四生也；忌冲动。辰戌丑未，四库也；宜冲开。子午卯酉，四败也，有逄合而喜冲者，不若生地之必不可冲也；有逄冲而喜合者，不若库地之必不可闭也，宜详细裁之。  
支神祇以冲为重，刑与害兮动不动。

冲者必是相克，所以必动，至于刑害之间，又有相生相合者存，所以有动不动之异。  
暗冲暗会尤为喜，彼冲我兮皆冲起。

如柱中所无，局取多者冲会暗神，比明冲明会尤佳，如子去冲午，柱中有寅与戌会者是也，日干为我，提纲为彼，提纲为我，年时为彼，四柱为我，岁月为彼，我寅彼申，是彼冲（克）我，我子彼午，是我冲（克）彼。  
旺者冲衰衰者拔，衰者冲旺旺神发。

子旺午衰，则午因冲而本拔，子衰午旺，则午因冲而发福，馀仿此。  
阳顺阴逆，其理固殊，阳生阴死，其论勿执。

以天干布地支，而生死之道出焉，阳顺阴逆，其理非无出也，然甲木死于午，午为泄之地，理固然矣，乙木见亥，亥中有壬水，乃其嫡母，何为死哉，凡此皆详其干支轻重之机，母子相依之势，阴阳消息之理，而论吉凶可也，若专执生死推断，则误矣。  
天全一气，不可使地道莫之载。

四甲四乙，而遇寅申，卯酉相冲，为地莫载。  
地全三物，不可使天道莫之覆。

寅卯辰，而遇甲乙庚辛相冲，为天莫覆。  
阳乘阳位阳气昌，最要行程安顿。

六阳之位，独子寅辰为阳方，乃阳位之纯，五阳居之，其旺无比，其行运最宜阴顺安顿之地。  
阴乘阴位阴气盛，还须道路光亨。

六阴之位，独未酉亥为阴方，乃阴位之纯，五阴居之，其盛无比，其行运宜阳明光亨之地。  
地生天者，天衰怕冲。

如甲子，丙寅，丁卯，己巳，皆支生日，如日主衰弱，而支逄冲，则根拔矣。  
天合地者，地旺喜静。

如戊子（戊子癸水财），己亥（己亥甲木官，壬水财），壬午（壬午丁火财，己土官），癸巳（癸巳戊土官，丙火财）之类，皆支中人元与天干相合，此乃下财官，旺则得其用矣，不直冲坏。  
甲申（申中庚生壬，壬生甲）戊寅（寅中甲生丙，丙生戊），是为煞印相生。  
庚寅（寅中丙生戊，戊生庚）癸丑（丑中巳生辛，辛生癸），亦是煞印两旺。  
上下贵乎情协。

天干地支，虽非相生，郤有情而不悖。  
左右贵乎志同。

左右虽不全一气三物，郤化生而不错。  
始其所始，终其所终，富贵福寿，永乎无穷。

年月为始，日时不反悖之，日时为终，年月不妒忌之。  
凡局中所之神，本于年支，有所渊源，引于时支，有所归者，皆为始终得所，则富贵福寿，永乎无穷矣。  
形象论  
两气合而成象，像不可破也。

天干属木，地支属火，天干属火，地支属木，若见金即破，馀仿此。  
五气聚而成形，形不可害也。

如木必得水以生之，火以行之，土以培之，金以成之，五者聚而成形或过或缺则害，馀仿此。  
独象喜行化地，而化神要昌。

一气者为独，曲直炎上之类是也，所生者为化神，化神昌旺，则其气流行。  
全像喜行财地，而财神要旺。

三合者为全，主旺喜行财旺之地。  
形全者宜损其有馀，形缺者宜补其不足。  
如甲木生于寅卯辰月，丙火生于巳午未月，皆为形全。  
戊土生于寅卯辰月，庚金生于巳午未月，皆为形缺，馀仿此。  
方局论  
方是方兮局是局，方要得方莫混局。

如寅卯辰，东方也，杂以亥卯未则太过，岂不为混局哉。  
局混方兮有纯庛，行运喜南或喜北。

如亥卯未木局，混一寅辰，则太强，行运南北，则有纯疵，不能俱利。  
若然方局一齐来，须是干头无反复。

如木局木方齐来，须要天干顺序，行运不悖。  
成方干透一元神，生地库地皆非福。

如寅卯辰全，而又干透甲乙一元神，复又遇亥之生，未之库，决不发福，方不可混以局也。  
成局干透一官星，左边右边空碌碌。

如甲乙日遇亥卯未全，而又干透庚辛一官星，又见右寅，左辰，则名利无成，局不可混以方也，甲乙日单遇庚辛，则亦无成。  
格局论  
财官印绶分偏正，兼论食伤格局定。

自形象方局之外而格为最，格之真者，月支之神，透于天干也，(格局看月支要紧)以散乱之天干，而寻其得所附于提纲者，非格也，自偏正官财食伤印八格之外，若曲直等格皆为格，而以刑冲破害论者，亦不可言格也。  
影响遥系既为虚，杂气财官不可拘。

飞天合禄之类，固为影响遥系，而非格矣，如四季月生人，只当取土为格，不可言杂气财官，戊己日生于四季，当看人元透出天干者取格，不可概以杂气论之，至于建禄阳刃，亦当看月令透于天干者取格，若不合形象方局，又无格可言，只取用神，用神又无取，只得轻轻泛泛，看其大势，以皮面上断穷通，不可执其格也。  
（用神无取，便非好命，然亦有穷通。）  
官煞相混来问我，有可有不可。

煞，即官也。同流同止，可混也。官非煞也，各立门庭，不可混也，煞重矣，官从之，非混也。  
官轻矣，煞助之，即混也。劫财与比肩双至者，煞可使官混也，一煞而遇食伤者，官助之，非混煞也，势在于官，官有根，杀之情依乎官，依官之煞，岁助之而混官可不也，势在于煞，煞有根，官之情依乎煞，依煞之官，岁忌之而混煞不可也，岁官露煞，干神助官，合官留煞，皆成煞气，不可使官混也，岁煞露官，干神助官，合煞留官，皆成官象，不可使煞混也。  
伤官见官果难辨，可见不可见。

身弱而伤官旺者，见印而可见官，官以生印，印以扶身也，身旺而伤官旺者，见财而可见官，以财生官，且以财泄伤也，伤官旺，财神轻，有比劫而可见官，（官以制劫）日主旺，伤官轻，无印绶而可见官，（伤轻不能害官，无印则官不能印克伤。）伤官旺而无财，一遇官而有祸，（官必遇害）。  
伤官旺而身弱，一见官而有祸，（官能克身）。伤官弱而见印，一见官而有祸，（助印克伤）。大抵伤官有财，皆可见官，伤官无财，皆不可见官，又要看身强身弱，不必分金木水火土也，又日伤官用印，无财不宜见财，（身弱用印，见财破印）。伤用财，无印不宜见印，（身旺用财，见印则克伤，战财）。须详辨之。  
从化论－真  
从得真者只论从，从神又有吉和凶。

日主孤弱无气，天地人三元，绝无一毫生扶之意，财官等强甚，乃为真从也，既从矣，当论所从之神，如从财则以财为主，财神是木，又看意向，或要火，或要土，而行运得所者必吉，否则凶，从煞等仿此。  
化得真者只论化，化神还有几般话。

如甲日主，生于四季，单遇一位己土，在月时上作合，（在年干不是）不遇壬癸甲乙庚（印，劫，官），乃为化得真，（庚能克甲）又如丙辛生于冬月，（化神要通月令）戊癸生于夏月，乙庚生于秋月，丁壬生于春月，独相作合，皆为真化，既化矣，又论化神，如甲己化土，土遇阴寒，要火为印，如土太旺，又要水为财，木为官，金为食伤，随其所在意向，合其喜忌，再见甲乙亦不以争合妒合论，盖化者，如烈女不更二囚，岁运遇之，皆闲神也。  
从化论－假  
真从之像有几人，假从亦可发其身。

日主弱矣，财官强矣，不能不从，中有所助者，便假，至于行运，财官得地，虽是假从，亦可富贵，但其人不能免祸，或心术不端耳。  
假化之人亦可贵，孤儿异姓能出类。

日主孤弱，而遇合神，不能不化，但有暗扶日主，如合神虚弱，则化不真，至岁运扶起合神，制伏忌神，虽为假化，亦可取用，异姓孤儿，亦能出类，但其人多执滞偏拗，作事迍邅，骨肉刑克耳。  
岁运论  
休咎系乎运，尤系乎岁，冲战视其孰降，和好视其孰切。

日主譬如吾身，局中之神譬如舟马引从，大运譬如所历之地，故重地支，未尝无天干，太岁譬如所遇之人，故重天干，未尝无地支。必先明一日主，配合七字，推其轻重，看其行何运，如甲日以气机看春，以人心看仁，以物理看木，大率看气机而物在其中，遇庚辛申酉字，即看其和何令，又看春之喜忌，乃行运生甲伐甲之地，故详论岁运战冲和好之势，而得胜负适从之机，则休咎了然在目。  
何谓战

如丙运庚年，谓之运伐（克）岁。  
日主喜庚，要丙降，在得戊（泄）得壬（克）者吉。  
（以克泄忌神之物为吉）。 如日主喜丙，岁不肯降，得戊己和之为妙。  
（太岁为专神，故以和解为上） 如庚坐寅年，则丙之力量大，岁自不得不降。  
（势大则太岁无权）可保无祸。  
如庚运丙年，谓之岁伐（克）运，日主喜庚，得戊己以和丙者吉（通关）。  
如日主喜丙，运不肯降，岁又不可制，（运管十年，与命较亲）。  
得戊己泄而助庚亦吉，若庚坐寅午，则丙之力量，大运自不得不降，亦保无患。  
何谓冲

如子运午年，谓之运冲岁，日主喜子，则要助子，又得年干乃制午之神更妙，若午之党多，或干头遇丙戊甲者必凶。  
如午运子年，谓之岁冲运，日干喜午而子之党多，干头又助子，必凶。  
日干喜子，而午之党少，干头亦不助午，必吉。若午重子轻，则岁不降，亦无咎（其势已成，岁力不能为祸）。  
何谓和

如乙运庚年，庚运乙年，则和（乙庚化金），日主喜金则吉，日主喜木则不吉。  
如子运丑年，丑运子年，则和（子丑合而化土），日主喜土则吉。喜水则不吉。  
何谓好

如庚运辛年，辛运庚年，申运酉年，酉运申年，则好。  
日主喜阳，则庚与为好，日主喜阴，则辛与酉为好。  
体用论  
道有体用，不可以一端论也，要在扶之抑之得其宜。

有以日主为体，提纲之食神财官，皆为我用。日主弱，则提纲有物帮身，以制其强神者，亦皆为我用。  
有以提纲为体，喜神为用者，日主不能用乎提纲矣。提纲财官食神太旺，则取年月时上印比生助为喜神而用之。提纲印比太旺，则取年月时上食伤财官为喜神而用之，此二者，乃体用之正法也。  
有以四柱为体，暗神为用者，必四柱俱无可用，方取暗冲暗合之神。  
有以四柱为体，化神为用者，四柱有合神，无用神，即以四柱为体，而以化合之神为用。  
有以化神为体四柱为用者，盖化之真者，化神即为体，取四柱中与化神相生相克者为用。  
有以四柱为体岁运为用者，四柱中太过不及，用岁运琢削滋助有之。  
有以喜神为体辅喜之神为用者，盖所喜之神，不能自用，则以为体，而用辅喜之神。  
有以格象为体日主为用者，格局气象，及暗神化神忌神克神，皆成一个体段，郤是一面气象，与日主无干，或伤克日主太过，或帮扶日主寸过，中间要辨体月，又无形迹，只得用日主自引生喜之神，别求一个活路，有用过于体者，如用食神，而财官尽行隐伏，则太发露浮散，有体用角立者，体用皆旺，不分胜负，行运又无轻重上下，则角立之，有体用俱滞者，如木火俱旺，不遇金土，则俱滞之，不可一端定也，然体用之用，与用神之用，有分别，若以体用之用为用神，固不可，舍此别求用神亦不可，只要斟酌体用真确，而取其最要紧者为用神，即二三用神亦得，须抑扬其轻重，母使有馀不足可也。  
精神论  
人有精神，不可以一偏求也，要在损之益之得其中。

五行大率以金水为精气，木火为神气，而土所以实之者也，有神足不见其精，而精自足者，有精足不见其神，而神自足者，有精缺神索而日主孤弱者，有神不足而精有馀者，有精不足而神有馀者，有精神俱缺而气旺者，有精缺而得神以助之者，有神缺而得精以生之者，有精助精而精反泄者，有神助神而神反毙者，皆无气以生也，凡此不可以一偏求之，俱要损益其进退，勿使过兴不及可也。  
衰旺论  
能知衰旺之真机，其于立命之奥，思过半矣。

旺则宜泄宜伤，衰则喜帮喜助，子平之理也，然旺中有衰者存，不可损也。衰中有旺者存，不可益也。旺之极者不可损，以损在其中矣，衰之极者不可益，以在其中矣。至于所当损者而损之反凶，所当益者而益之反害，此中真机皆能知之，何难于立命之微奥乎。  
中和论  
能识中和之正理，而于五行之妙，有全能焉。

中而且和，子平之要法，虽曰有病方为贵，无伤不是奇，然毕竟云：格中如去病，财禄两相随，则又中和矣，是必归于中和，乃为至贵，若身弱而财官旺也，取富贵不必于中也，用神强，亦取富贵不必于和也，偏气古怪，亦取富贵不必于中且和也，则以天下之财官，止有此数，而天下之人才，最邪巧也。  
刚柔论  
刚柔不一也，不可制者，引其性情而已矣。

刚柔相济，不必言也，若夫刚者济之以柔，而不得其情，反助其刚矣，譬之武人而得士卒，则成杀伐，如庚辛生于七月，遇丁火而激其威，遇乙木而助其暴，遇己土而成其志，遇癸水而益其锐，不如以柔之刚者济之可也。壬水是也，盖壬水有正性，能引通庚之情故也，若以刚者激之，其祸可胜言哉！柔者济之以刚，而不得其情，反其柔矣，譬之妇人而遇恩威，则成淫贱，如乙木生于八月，遇甲丙壬而喜则舒情，遇戊寅庚而畏则失身，不如以刚之柔者济之可也，丁火是也，盖丁火有正性，能定乙木之情故也，若以柔之柔者合之，其弊何所底乎，馀仿此。  
顺逆论  
顺逆不齐也，不可逆者，顺其气势而己矣。

刚柔之道，可顺而不可逆也，源远流长，可顺而不可逆也，其势已成，可顺而不可逆也，权在一人，可顺而不可逆也，二人同心，可顺而不可逆也。  
寒暖论  
天道有寒暖，发育万物，人道得之，不可过也。

阴支为寒，阳支为暖，金水为寒，木火为暖，得气之寒，遇暖而发，得气之暖，遇寒而成，寒之甚，暖之至，内有一二成象，必无好处，若五行阳遇子月，则一阳后万物怀胎，阳乘阳位，可东可西，阴逄午月，则一阴后，万物收藏，阴乘阴位，可南可北。  
地道有燥湿，生成品汇，人道得之，不可偏也。

过于湿者，滞而无成，过于燥者，烈而有祸，水有金生，遇寒土而愈湿，火有木生，遇暖土而愈燥，皆偏枯也，木火而成其燥者，言木火伤官要湿也，土水而成其湿者，言金水伤官要燥也，间有火土而宜燥者，用土而后用火，金燥而宜湿者，用金而后用水。  
月令论  
月令提纲，譬之宅也，人元用事之神，宅之向也，不可以不卜。

令星，乃命之至要，宜气象得令者吉，喜神得令者吉，故如人之家宅，支藏之人元，如寅中戊土丙火甲木，辨其孰为用事，则可以取格，可以取用，故如宅之向也。（如寅月生人，立春后七日前，皆值戊土用事，八日后十四日前，丙火用事，十五日后，甲木用事，知此则可以取格，可以取用矣）。  
生时论  
生时归宿，譬之墓也，人元用事之神，墓之穴也，不可以不辨。

子时生人前三刻三分，壬水用事，后四刻七分，癸水用事，其与寅时生人，戊土用事何如？ 丙火用事何如？  
甲木用事何如？ 局中所用之神，与壬水癸水用事何如？ 穷其浅深，如墓之定穴，斯可以断人之祸福，凡同年月日时，而百人各一应者，固当究其时之先后，又当论其山川之异，世德之殊，十有九验，其不然者，不过此则有官，彼则多子，此则多财，彼则妻美，小异耳，夫山川之异，不惟东酉南北，回乎不同，即一吧一家，而风声气习，不能一律也，世德之殊，不惟富贵贫贱，截然不侔，即同门同户，而善恶邪正，不尽齐也，学者察此，可以知兴替矣。  
源流论  
何处起根源，流向可方住，机括此中求，知来亦知去。

不必论当令不当令，以取最多旺，可为全局祖者宗为源头，看此源头，流到何方，流去之处，若是所喜之神，即在此住了为妙，如：  
时 日 月 年  
丁巳 戊申 癸巳 辛酉  
以火为源头，至金水方即住，所以富贵，若再流至木地，则气泄为乱，如未曾流至去方，中间遇阻，看其阻在何地，阻住何神，可以知其吉凶，如：  
时 日 月 年  
壬子 癸丑 壬戌 癸丑  
以土为源头，流至水方，只生得一个身子，而戌中火土之气，无从引助，所以为僧也。  
通隔论  
两意本相通，中间有关隔，此关若通也，到处欢相得。

阴阳之气，欲和合相生，木土而得火，火金而得土，土水而得金，金木而得水，水火而得木，情本相通，若中间或被间阻，或被刑冲，或被劫占，皆为关隔，如局中及岁运，得引用会合之神，去其间阻，和其刑冲，制其劫占，乃为通关，关通则满局皆顺遂矣，岂不欢相得哉。  
清浊论  
一清到底有清神，管取平生富贵真，澄浊求清清得去，时来寒谷也生春。

清者，不必一气成局之谓也，如正官之格，身旺有财，身弱有印，并无伤官七煞，纵有比肩，食神，财煞，印绶，杂之，皆循序得所，有安顿，或作闲神，不来破局，乃为之清，又要有精神，有气势，不枯不弱方佳，浊非五行并出之谓也；如正官格，身弱煞食杂之，不能伤我之官，反与官星不和，印绶杂之，不能扶我之身，反与财星相伐，俱为浊局，或得一神有力，或行运得所，扫其浊气，皆为澄浊求清，亦富贵之命。  
满盘浊气令人苦，一局清枯也苦人，半浊半清无去取，多成多败度晨昏。

柱中寻他清气不出，行运又不能去其浊气，必是贫贱，若清而枯，弱而无气，行运又不遇生地，亦清苦之人，至于浊气又难去，清气又不真，行运又不遇清气，又不脱浊气，此则成败不一。  
真假论  
令上寻真聚得真，假神休要乱真神，真神得用平生贵，用假终为碌碌人。

如木火透者，生寅月聚得真，不要金水乱之，则真神得用，不为忌神所害，必然发贵，如金水猖狂，而用金水，是金水不得令，徒与木火不和，乃为碌碌平庸人矣。  
真假参差难辨论，不明不暗受邅迍，提纲不与真神照，暗处寻真也有真。

命之真者得令，假神得局而党多，或假神得令，真神得局而党多，不见真假之迹，或真假皆得令得助，不能辨其胜负，虽无大祸，一生屯否而少安乐，寅月生人，不透木火而透金水为用神，是为提纲不照也，得巳丑暗邀，戊巳转生，酉冲卯，乙庚暗化，气转西方，亦为有真，亦或发福，以上特举一端耳，其会局合神，从化，用神，精神，形象，才德邪正。缓急，生死，进退之例，莫不有其真假，最宜详辨。  
隐显论  
吉神太露，起争夺之风，凶物深藏，成养虎之患。

局中所喜之神，透于天干，岁运伤之，局中所忌之神，伏于地支，岁运扶之，皆为祸患，故暗用吉神则吉，如明露忌神，制化得所者亦吉。  
众寡论  
抑强扶弱者常理，用强舍弱者元机。

强众而敌寡者，势在去其寡，强寡而敌众者，势在成乎众，强寡而敌众者，喜强而助强者吉，强众而敌寡者，恶敌而敌众者滞也。  
奋郁论  
局中显奋发之机者，神舒意畅，局内多沉埋之气者，心郁志灰。

阳明用事，用神得力，天地交泰，神显精通，大都奋发，阴晦用事，情多私恋，主弱臣强，神暗精泄，大抵困郁。纯阳之势，身旺而财官旺者必发，纯阴之局，身弱而官煞多者必困。  
恩怨论  
两意情通中有媒，虽然遥立意寻追，有情郤被人离间，怨起中间死者灰。

喜神合神，两情相通，又引用神生化，如有媒矣，虽远隔分立，其情自相和好，有恩而无怨，若忌神离间，求合不得，或至相害，则恩反成怨矣！  
至于可憎之神，远之为妙，可爱之神，近之尤切，又有一般邂逅相逄者，得之不胜其乐，私情牵合者，去之亦足为喜。  
顺反论  
一出门来要见儿，见儿成气转相楣，从儿不论身强弱，只要吾儿又遇儿。

此与成象从象伤官不同，只取我生者为儿，如木遇火成象，不论日主强弱，但看火能生土，又成生育之势，是为顺用，必然富贵。  
君赖臣生理最微，儿能生母泄天机，母慈灭子关头异，夫健何为又怕妻。  
日干，君也，所克者，臣也。皆君赖臣生也。  
水泛木浮，土止水则生木。  
木旺火晦，金伐木则生火。  
火炎土焦，水克火则生土。  
土重埋金，木克土则生金。  
金旺水浊，火克金则生水。  
日干，母也，所生者，子也。皆儿生母也。  
木被金削，火克金则生木。  
火遭水灭，土克水则生火。  
土遇木伤，金克木则生土。  
金逄火镕，水克火则生金。  
水因土塞，木克土则生水。  
木，母也，火，子也。  
木太旺，反使火炽而熄，是为母慈灭子。  
木，夫也，土，妻也，木虽旺，土生金而克木，是为夫健怕妻，此皆反取，馀如之，其有水逄烈火而生土，火逄寒金而生水，水生金者，润土之燥，火生木者，解水之涷，火焚木而水竭，土渗水而木枯，亦皆反局也。  
战合论  
天战犹自可，地战急如火。

天干遇甲庚，乙辛，谓之天战，而得地顺静者无害，支寅申，卯酉，谓之地战，则干不能为力，其势速凶，盖天主动，地主静故也，如庚申，甲寅，乙卯，辛酉，之类，皆见者，谓之天地交战，必凶无疑，遇运岁合之会之，视其胜负，亦有可存可发者，其有两冲者，只得一个合神有力，或会神，或库神，或贵神，以收其动气，息其争气，亦有佳者，至于喜神伏藏死绝者，又要冲动，引用生发之气。  
合有宜不宜，合多不为奇。

喜神有能合助之者，以庚为喜神，得乙合而助之，以其化金也，凶神有能合而去之者，以甲为凶神，得己合而去之，以其化土也，动局有能合而静者，如子午相冲，得丑合而静，生局有能合而成者，如甲生于亥，得寅合而成，皆宜也，若助其凶神之合，如己为凶神，甲合之，则助己，以其化土也，绊其喜神之合，如乙为喜神，庚合之，则绊乙，以其化金也，或丑未为喜神，子午合之，则成闲神，或甲木为忌神，寅亥合之，则增凶势，皆不宜也，大率多合则不流通，不奋发，虽有秀气，亦不为奇。  
震兑论  
震兑势不两立，而有相成者存。

震在内，兑在外，月日皆木，年时皆金是也，主之所喜者在震，以兑为敌国，必用火攻，主之所喜者在兑，以震为奸宄，备御之而已，兑在内，震在外，月日皆金，年时皆木是也，主之所喜者在兑，以震为游兵，易于灭，然不可党也，主之所喜者在震，以兑为内寇，难于灭，尤不可助也，惟水可为说客，可以相间相解，亦论主之所喜所忌何如，若金忌木而木带火，木不伤土，不必去木也，若木忌金而金强者不可战，秋金而木茂，木终不能为金之害，反以成金之仁，春木而金盛，金实足以制木之性，反足以全木之义，其月提是木，年日时皆金者，虽问主之所喜所忌，而亦宜顺金之性，凡月是金，年日时皆木者，虽问主之所喜所忌，而亦宜顺木之性。  
坎离论  
坎离气不并行，而有相济者在。

天干透壬癸，地支属离，为既济，要天气下降，天干透丙丁，地支属坎，为未济，要地气上升，天干皆水，地支皆火，为交姤，身强则吉，天干皆火，地支皆水，为交战，身弱则凶，坎外离内，亦谓之未济，所喜在离，要水竭。  
[1]

主之所喜在坎，则不祥，离外坎内谓之既济，主之所喜在坎，要离降，主之所喜在离，要木和，水火相间于天干，以火为主，而水盛者存，坎离相见于地支，喜坎而坎旺者昌，夫子午卯酉，专气也，其相制相持之势，宜悉辨之，若四生四库之神，皆所以党助子午卯酉者，其理亦可推详。  
谨按震兑者，金木交争之局也，坎离者，水火相战之局也，战争之局，必须有以和之，金木交争，不能缺水，水火相战，不能缺木，以水与木为调和通关之神也，如原局无水木，必须一路行水运或木运，方能弥其缺，否则，必不为吉，又如火为日主，见金木为财印交差，土为日主，见水火亦为财印交差，必须有官煞以和之，原局无官煞，必须行官煞之运，亦调和之意也，此指财印相碍而言，若上下隔离，财印不相碍，则不以此论。  
君臣论  
君不可抗也，贵乎损上以益下。

日主为君，财星为臣，如甲乙日主，满盘是木，内有一二点土，是君盛臣衰，要助其臣，火生之，土实之，金卫之，（官制劫以卫财）其势要多，庶几上全而下安。  
臣不可过也，贵乎损下益上。

日主为臣，官星为君，如甲乙日主，满盘是木，内有一二点金，是臣盛而君衰，要土金势盛，方能助其君，用带土之火以泄木气，用带水之土以生金，庶君安而臣全，若木火太盛，不得已存君之子，用水之气，（用印）一路行水运，小能发福。  
母子论  
知慈母恤孤之道，方有瓜瓞无疆之庆。

日主为母，所生为子（食伤）如甲乙日主，满盘是木，内有一二点火，是母旺子孤，要助其子，行火运，方有瓜瓞绵绵之庆矣。  
知孝子奉亲之方，始能克谐大顺之风。

日主为子，生我为母（印绶）如甲乙日主，满盘是木，中有一二点水，为子众母衰，要安其母，用金生水，用土生金，则子母之情顺矣，设或无金，则水之情依乎木，行木火旺地亦可。  
才德论  
德胜才者，局全君子之风，才胜德者，用显多能之象。

清顺中和，主辅得宜，所合之物，所用之神，皆正气，不必节外生枝，弄假成真，才官食印之为喜用者，配置合宜，则其平生不生贪恋之私，度量宽宏，施为必正，此君子之风也，财官不向日主，而日主贪合强求，混浊破害，主弱辅强，用神杂乱，此心事奸贪，作事徼幸，为多能之象，大率阳内阴外，不激不冲者，为德胜才，如丙寅，戊辰月日，己卯，癸卯年时，皆是，若阳外阴内，则畏势趋利，为才胜德矣。如己卯，己巳月日，丙寅，戊寅年时皆是。  
性情论  
五行不戾，惟正清和，浊乱偏枯，性情乖逆。

五行在天，为金木水火土之气，在人为仁义礼智信之性，五气不乖张，则其存于人之性，发于外为情，莫不清和矣，反此者乖戾。  
火烈而性燥者，遇金水之激。

火烈而性燥，若能顺其性，则光明磊落，遇金水激之，则燥急不可御，反激而成患矣。  
水奔而性柔者，全金木之神。

水顺而奔，其性至刚至急，惟有金以行之，木以纳之，则柔矣。  
木奔南而软怯。

木之性，见火而慈，奔南则仁之性行于礼，其性软怯，得其中者为恻隐，得其偏者为姑息。  
金见水以流通。

金之性最方正，有断制，见水则义之性行于智，而元神不滞，得气之正者，是非不茍，有斟酌，有变化，得气之偏者，必泛滥流荡。  
最拗者，西水还南。

西方之水，发源最长，气势最旺，无土以制之，木以纳之，浩荡之势，不能顺行，而反行南方，则逆其性而强拗难制。  
至刚者东火转北。

东方之火，其焰炎上，局中无土以收之，水以制之，焚烈之势，若不能顺行，反行北方，则逆其性而刚暴。  
顺生之机，遇击神而抗。

如木生火，火生土，一路顺其性序，自相平和，遇击而不能遂其顺生之性，则抗而躁急。  
逆折之序，见闲神而狂。

木生于亥，见戌酉申则气逆，非性之所安，又遇闲神，若巳酉丑逆之，则必发而为狂猛。  
阳明遇金，郁而多烦。

寅午戌为阳明，有金气伏于内，则成其郁，而多烦闷。  
阴浊藏火，包而多滞。

酉丑亥为阴浊，有火气藏于内，则不能发挥而多湿滞。  
阳刃局，战则逞威，弱则怕事，伤官局，清则谦和，浊则刚猛，用神多者，性情不常，支格浊者，作为多滞。 凡此皆性情之异，喜恶之殊，不得以日主论，凡局中莫不有性情，观其情性，可知施为，观其施为，可知吉凶。  
疾病论  
五行和者，一世无灾。

五行和者，不特全不缺，生而不克，只是全者宜全，缺者宜缺，生者宜生，克者宜克，，则和矣，主一世无灾。  
血气乱者，平生多疾。

血气乱者，不特火胜水，水克火之类，五气反逆，上下不通，往来不顺，皆为乱，主其人多疾病。  
忌神入五脏而病凶。

柱中所忌之神，不制不化，不冲不散，隐伏深固，克人五脏，则其病凶。  
忌木而入土者脾病，忌火而入金则肺病，忌土而入水则肾病，忌金而入木则肝病，忌水而入火则心病。  
又看虚实，如木入土，土旺者，则脾有馀之病，发于四季月，土衰者，则貏不足之病，发于春冬月，馀仿此。  
客神游六经而灾小。

客神比忌神为轻，游行六道，则必有灾，如木游于土地而胃病，火游金地而大肠病，土行水地而膀胱病，金行木地而胆病，水行火地而小肠病。  
木不受水者血病。

木逄冲而或虚脱，则不受水，必主血病，盖肝属木而藏血，不纳则病矣。  
土不受火者气伤。

土逄冲中虚脱，则不受火，必主气病，盖胆属土而容火，不受则病矣。  
金水伤官，寒则冷嗽，热则痰火，火土印绶，热则风痰，燥则皮痒，论痰多木火，生毒郁火金，金水枯伤而肾经虚，水土相胜而脾胃泄。  
凡此皆五行不和之病，尝有局中应伤六亲，而不尽验者，殆以病免其咎，如土为妻，土受伤应克妻，而不克者，或其人恒患脾病，则亦足以当之矣。  
闲神论  
闲神一二未为疵，不去何妨莫动伊，半局闲神任闲着，要紧之地立根基。

喜神不必多，一喜而众善备矣，忌神不必多，一忌而众害备矣，自喜忌之外，不必以为喜，不足以为忌者，皆闲神也，如以天干为用神，成气成合，而地支之神，虚脱无气，冲合自适，升降无情，如以地支为用神，成局成合，而天干之神，游散浮泛，不碍日主，阳辅阳而阴气停泊，不冲不动，不合不助，阴亦如之，日月有情，年时不顾，日主无气无情，日时闲断，年月不顾，日主无冲无害，此等闲神，只不去动他，但有要紧之地，自然营寨，至于运道，只行自己边界为妙。  
绊神论  
出门要向天涯游，何似裙钗恣意留，不管白云与明月，任君策马上皇州。

本欲发奋有为，而日主有合，不顾用神，用神有合，不顾日主，不欲贵而有贵，不欲禄而遇禄，不欲合而有合，不遇生而遇生，皆有情而反无情，如为裙钗所留，而不能去，若日主弃闲神而驰骤，无私意牵制，用神随日主而驱策，无私情羁绊，足以成其大志，是无情而有情，譬之策马而上皇州也。  
六亲论  
夫妻姻缘宿世来，喜神有意傍妻财。

局中有喜神，一生富贵在于是，妻子在于是，大率依财看妻，如喜神即是财神，其妻美而且富贵，喜神与财神不相妒忌，亦可，否则克妻，或不美，或欠和，然看财神，又须活法，如财神薄，须要助财，财旺身弱，又喜比劫，财神伤印者，要官星，财薄官多者，要伤官，财气未行，要冲者冲，泄者泄，财既流通，要合者合，库者库，若财太泄，比肩透露，及身旺无财者，必非夫妇全美，若财旺身强而富贵者，必多妻妾。  
子女根枝一世传，喜神看与杀相联。

大率依官星看子，如喜神即官星，其子贤俊，喜神与官星不相妒，亦好，否则无子，或不肖，或有克，然看官星又要活法，如官轻身旺，须要助官，杀重身轻，须要印比，若官星阻滞要冲发，官星太泄要帮助，无官星者以财取论，财能生官也。  
父母或兴与或替，岁月所关果非细。

子平之法，以财为父，以印为母，然看岁月为紧要，如岁月不伤夫喜神，及岁气有益于月令者，父母必昌，岁月之气，斲丧于时干者，先克父，岁月之气，斲丧于时支者，先克母，又须活看局中大势，有隐隐露其兴亡之机，而不必在财印者，再看生财生印，与财生印生之神，而损益舒配，无不验矣。  
兄弟谁废与谁兴，提纲喜神问重轻。

劫财，比肩，阳刃，皆兄弟，要与提纲之神及喜神，较其轻重，财官弱，三者显其攘夺之迹，兄弟必强，财官旺，三者出其助主之功，兄弟必美，身与财官两平，而三者伏而出助，兄弟必贵，比肩重，而伤官财煞亦旺者，兄弟必富，身弱而三者不显，有印而兄弟必多，身旺而三者显，无官，而兄弟必衰。  
女命须要论安详，气静平和妇道彰，二德三奇虚好话，咸池驿马漫推详。

局中官星明顺，夫贵而吉，不必言也，若官星太旺，以伤为夫，官星太微，以财为夫，比肩旺而无官，以食伤为夫，伤官旺而无财官，印绶为夫，满局官星欺日主者，喜印绶而官不克主也，满局印星泄官星者，喜财星而身不克夫也。  
局中食神清显，子贵而清，不必言也，若伤官太旺，以印为子，食神无气，以比肩为子，印旺而无伤官者以财为子，财旺泄食伤太甚者，以比肩为子也，不必专执一端而论，总之女命但以安详顺静为贵，二德三奇不必论，咸池驿总无关，即或有验，于理不长。  
小财杀论精神，四柱平和易养成，气势悠长无斲丧，关星虽有不伤身。

格中不党财生杀，日主健旺，精神贯足，干支安顿和平，又要看气势，如气势在于日主，而日主雄壮，气势在于财官，而财官助日主，气势在于东南，而五七岁之前，不行西北，气势在西北，而五七岁之前，不行东南，行运不逄斲丧，此为气势悠长，虽有关煞，亦不伤身。  
出身论  
巍巍科第迈等伦，一个元机暗里寻。

状元格局，清奇回异，若隐若露，奇而难决者，必有元机，须搜寻之。  
清得静时黄榜客，虽杂浊气亦中式。

天下之命，未有不清而发科甲者，清得尽时，不止一二成象，虽五行尽出，而生克制化，情通理得，并不混闲神忌客，决发科甲，即有一二浊气，而清气或成一个体般，亦可发达。  
秀才不是尘凡子，清气只嫌官不起。

秀才之命，与异路人富人贫人，无甚大别，然终有一种清气，但官星不起，故无爵禄。  
异路功名莫说轻，日干得气遇财星。

刀笔得成者，与不成者自异，必是财星成个门户，通得官星，有一种清旺之气，所以得出身，其老于刀笔，而不能出身者，终是官星与财星相拗也。  
地位论  
台阁勋劳百世传，天然清气显机权。

若为公为卿，必清中有一种权势出人处。  
职掌兵权豸冠客，刃杀神清气势特。

掌生杀风纪，气势必起，清中精神自异，或刃杀两显者。  
分藩司牧财官和，清奇纯粹局全多。

方面官财和顺，清奇纯粹，格正局全，又有一般精神。  
便是诸司并首领，也从清浊分形影。

至贵者一以清而位乎上，即膺一命之荣，如杂职佐贰首领等官，亦莫不有股清气，与浊者自别，然清浊之形影最难辨，不专是财官印绶内有清有浊，凡格局，气象，用神，合神，日主化气，从气，精气，神气，次序收藏，发生意向，节度情性，理势源流，主从之间皆有之，先于皮面上寻其形影，得其形影，而遂可以寻其精髓，乃论大小尊卑耳。  
贵贱贫富吉凶寿夭论  
何知其人贵，官星有理会。

官星身旺，而印卫官，忌劫而官能制劫，喜印而官能生印，财星旺而星通达，官星旺而财神有气，无官而暗成官局，官星藏而财神亦藏，此皆官星有理会，所以贵也，夫论官与论子之法，可相通也，然有子多而无官者，身显而无子者，亦看刑冲会合，但官星清而身旺者必贵，官星浊而身旺者必多子，至于得像得气得局得格者，妻子富贵双全。  
何知其人贱，官星总不见。

官星不见者，不但失令被伤也，财轻官重，官轻印重，财重无官，官重无印者，皆是官星不见，中有一位浊气，则不贫亦贱，至于用神无力，忌神太过，敌不受降，助旺欺弱，主从失宜，岁运不辅，既贫且贱矣。  
何知其人富，财气通门户。

财旺身强，官星卫财，忌印而财能坏印，喜印而财能生官，伤官重而财神流通，财神重而伤官有限，无财而暗成财局，财露而伤官亦露，此皆财气通门户，所以富也，夫论财与论妻之法，可相通也，然有妻贤而财薄者，亦有妻伤而财厚者，须看刑冲会合，但财神清而身旺者妻美，财神浊而身旺者家富。  
何知其人贫，财神终不真。

财不真者，不但泄气被劫也，伤轻财重，财轻官重，伤重印轻，财重劫轻，皆为财神不真也，中有一位清气则不贫。  
何知其人吉，喜神为辅弼。

柱中所喜之神，左右终始皆得其力者必吉，若大势平顺，内体坚厚，主从得宜，纵有一二忌神来攻，亦不为凶，譬之国内安和，不愁外寇。  
何知其人凶，忌神辗转攻。

财官无力，用神无力，不过无所发达，少带刑克，至于忌神太多，或刑或冲，岁运助之，辗转相攻，局内无备御之神，又无主从，不免刑伤破败，灾难常侵，到老不吉。  
何知其人寿，性定元气厚。

静者寿，柱中无冲无合，无缺无贪，则其性静矣，元神厚者，不特静气神气皆全之谓也，官星不绝，财神不灭，伤官有气，身弱印轻，提纲辅主，用神有力，时上生根，运无绝地，皆是元神厚也，大率甲乙寅卯之气，不遇冲战泄气，偏旺浮泛，而安顿得所者必寿，木属仁，仁者寿，每每有验，若贫贱而寿者，以其气清身旺，或身弱而运行生地，小小安康，食禄不缺耳。  
何知其人夭，气浊神枯了。

气浊神枯之命，极易看，印绶太旺，日主无着落，财煞太旺，日主无依靠，忌神与喜神杂战，四柱与行运反冲，绝而不和，静而不专，湿而滞，燥而郁，精流气泄，此皆无寿之命也。  
贞元论  
造化生生不息机，贞元往复运谁知，有人识得其中数，贞下开元是处宜。

三元皆有贞元，如以八字论，则年为元，月为亨，日为利，时为贞，年月吉者，前半世吉，日时吉者，后半世吉，以大运论，初十五年为元，次十五年为亨，中十五年为利，后十五年为贞，元亨运吉者，前半世吉，利贞运吉者，后半世吉，至于人寿既终之后，运之所行，果所喜者，则世世昌盛，此贞下起元之妙，生生不息之机，所以验奕世之兆，而知运数之一定不易者也。